#relatie tussen informatie/gegevensmodellering en architectuur
Architectuur is een instrument om richting te geven aan het ontwerp van dingen. Het is een begrip dat vele kanten kent en op verschillende niveaus speelt. Enterprise-architectuur is een vorm van architectuur waarbij specifieke doelen worden vertaald naar een structuur op hoofdlijnen, principes die daarbij belangrijk zijn en een roadmap van voorgestelde veranderingen. Daarbij wordt vanuit allerlei perspectieven gekeken zoals juridisch, organisatorisch, informatiekundig, applicatief en technisch. Oplossingsarchitectuur kun je zien als een ontwerp op hoofdlijnen voor een concrete oplossing. Daarin komen dezelfde perspectieven langs, maar dan concreter uitgewerkt. In zowel enterprise- als oplossingsarchitectuur worden vaak ook informatie en/of gegevensmodellen opgesteld. Deze modellen kunnen het startpunt zijn voor informatie/gegevensmodellen die conform de MIM standaard verder kunnen worden uitgewerkt. Het helpt als de meer abstracte architectuurmodellen zelf ook al conformeren aan de MIM standaard. Er is dan geen interpretatie of vertaling meer nodig als verdere details worden aangebracht.

Een ander doel van architectuur is om inzicht te geven in dingen zoals die al bestaan, eventueel in combinatie met dingen die zouden moeten worden ontwikkeld. Architectuur is dan een manier om de samenhang van deze dingen te beschrijven. Startpunt daarvoor zijn bijvoorbeeld doelstellingen, ontwikkelingen en knelpunten. Ook gegevens-gerelateerde dingen zijn op dit niveau belangrijk om inzichtelijk te maken en expliciet te verbinden, bijvoorbeeld aan (huidige of gewenste) applicaties. Je kunt bijvoorbeeld laten zien welke gegevens in welke applicaties worden beheerd, of zouden moeten worden beheerd. Door bestaande informatie/gegevensmodellen te importeren in een architectuurmodel komen de (gegevens)objecttypen in beeld. Je kunt dan bijvoorbeeld een relatie leggen vanuit een modelelement dat een applicatie(component) beschrijft, naar een objecttype in MIM dat een bepaald soort gegeven beschrijft. Op die relatie kun je dan ook aangeven of gegevens van dit type worden gecreÃ«erd (C), gelezen (R), gewijzigd (U) of verwijderd (D) in de applicatie.

Door informatie/gegevensmodellen en architectuurmodellen expliciet bij elkaar te brengen en aan elkaar te verbinden ontstaan dus nieuwe mogelijkheden en verbetert het voorbrengingsproces.